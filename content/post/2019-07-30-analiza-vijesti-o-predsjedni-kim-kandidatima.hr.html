---
title: Analiza vijesti o predsjedničkim kandidatima
author: Luka Šikić
date: '2019-07-30'
slug: analiza-vijesti-o-predsjedni-kim-kandidatima
categories:
  - Tekst
tags:
  - analiza teksta
  - Politička ekonomija
  - izbori
type: ''
subtitle: ''
image: ''
bigimg: 
  - {src: "/img/post_predsjednici.jpg", desc: "Web"}
---



<p>Pred kraj 2019. godine će se u Hrvatskoj održati sedmi predsjednički izbori, a neslužbena izborna kampanja već je započela. Iako se još ne zna tko točno sudjeluje u predsjedničkoj utrci, Ante Simonić, Dalija Orešković, Vlaho Orepić, Tomislav Panenić, Katarina Peović, Mislav Kolakušić, Miroslav Škoro, Ivan Pernar i Zoran Milanović se spominju u medijima kao kandidati. Pošto su svi Hrvatski predsjednici do sada, osim Ive Josipovića, zadržali predsjedničku poziciju u trajanju od dva mandata, za očekivati je da će se i aktualna predsjednica, uz statističku prednost, također uključiti u utrku. Osim velikog broja različitih kandidata, želim istaknuti dva bitna globalna (politička) trenda za koje držim da će značajno utjecati i na nadolazeće izbore u Hrvatskoj: prvi se trend odnosi na razočaranost biračkog tijela političkim elitama i priklanjanje sve većeg broja birača <strong>alternativnim</strong> političkim opcijama i predstavnicima, a drugi trend na premiještanje velikog dijela političke komunikacije i kampanje u digitalnu sferu. Sve veća otuđenost birača od etabliranih političkih stranaka i razočaranost stranačkim elitama se u Hrvatskoj očituju se u izvrsnom rezultatu Ivana Vilibora Sinčića na <a href="https://hrcak.srce.hr/147470">prošlim predsjedničkim izborima</a> i sjajnim rezultatima Mislava Kolakušića na nedavnim izborima za Europski Parlament. Trend rasta važnosti digitalne kampanje na važnosti dobiva u SADu za vrijeme kampanje Baracka Obame, a vrhunac doseže u političkoj mitologiji Donalda Trumpa. U Hrvatskoj je rast značaja digitalnog političkog prostora uočljiv još od prethodnih parlamentarnih izbora kada je <a href="https://hrcak.srce.hr/205084">više od 45% sadržaja na temu bilo objavljeno na internetskim portalima</a>. Ostatak se odnosi na tiskovine (40%) i TV (oko 15%). Također valja napomenuti da su premiještanje kampanje u digitalnu sferu i rast popularnosti <strong>altenativnih</strong> političkih opcija i ideja usko povezani procesi.</p>
<p>U ovom postu ćemo pogledati koliko i što o predsjedničkim kandidatima pišu najvažniji domaći internetski portali. Analiza se odnosi na korpus tekstova o pet kandidata <em>(Kolinda Grabar Kitarović, Zoran Milanović, Miroslav Škoro, Mislav Kolakušići i Ivan Pernar)</em> koji su objavljeni na šest najvažnijih portala <em>(jutarnji, vecernji, 24sata, tportal, index, net.hr)</em> u zadnja dva mjeseca. Iako je vremenska dimenzija uzorka kratka, prostorna dimenzija nadomješta taj manjak reprezentativnosti uzorka; analiza uključuje oko 2500 članaka. Uzorak bi se mogao pojačati i drugim pretendentima na predsjedničku funkciju poput Dalije Orešković, Vlahe Orepića, Tomislava Panenića, a u medijima se spominju još Ante Simonić i Katarina Peović. Razlog za ograničavanje uzorka je što smatram da su Škoro, Milanović i Kolinda najozbiljniji kandidati, a Kolakušić i Pernar su zanimljivi kao <strong>politički alternativci</strong> koji se vješto snalaze u digitalnom prostoru. Ostali potencijalni kandidati su i znatno manje zastupljeni u digitalnom prostoru.</p>
<p>U donjoj tablici je prikazan broj članaka, pripadajući komentari i pogledi za pet kandidata. U broju objavljenih članaka (komentara i pogleda) prednjači Kolinda, duplo manje imaju Milanović i Škoro, a najmanje se piše o Kolakušiću. Uvjerljivo najviše pogleda ima Kolinda, a iza nje su Škoro i Milanović. Ovdje valja primjetiti da, iako Kolinda ima apsolutno najviše pogleda, svi ostali kandidati su (znatno) efikasniji pa po članku ostvaruju više pogleda i komentara. Kolakušić i Škoro ovdje prednjače, a Milanović i Pernar imaju međusobno sličan i veći broj pogleda po članku od Kolinde. Najviše komentara (apsolutno) imaju Kolinda i Milanović, znatno više od ostalih kandidata, no zanimljivo je da Kolinda ima (relativno) ispodprosječan broj komentara po članku, osjetno manji od Milanovića, Kolakušića i Škore. Pernar ima najmanje komentara po članku!</p>
<table>
<thead>
<tr class="header">
<th align="left">Kandidat</th>
<th align="right">Broj članaka</th>
<th align="right">Broj komentara</th>
<th align="right">Broj pogleda</th>
<th align="right">Pogledi po članku</th>
<th align="right">Komentari po članku</th>
</tr>
</thead>
<tbody>
<tr class="odd">
<td align="left">Ukupno/prosjek po članku</td>
<td align="right">1,804</td>
<td align="right">39,182</td>
<td align="right">4,934,958</td>
<td align="right">3,088</td>
<td align="right">23</td>
</tr>
<tr class="even">
<td align="left">Kolinda Grabar Kitarović</td>
<td align="right">795</td>
<td align="right">15,336</td>
<td align="right">1,893,527</td>
<td align="right">2,382</td>
<td align="right">19</td>
</tr>
<tr class="odd">
<td align="left">Zoran Milanović</td>
<td align="right">370</td>
<td align="right">9,508</td>
<td align="right">902,896</td>
<td align="right">2,440</td>
<td align="right">26</td>
</tr>
<tr class="even">
<td align="left">Miroslav Škoro</td>
<td align="right">330</td>
<td align="right">9,150</td>
<td align="right">1,202,481</td>
<td align="right">3,644</td>
<td align="right">28</td>
</tr>
<tr class="odd">
<td align="left">Ivan Pernar</td>
<td align="right">219</td>
<td align="right">2,577</td>
<td align="right">523,533</td>
<td align="right">2,391</td>
<td align="right">12</td>
</tr>
<tr class="even">
<td align="left">Mislav Kolakušić</td>
<td align="right">90</td>
<td align="right">2,611</td>
<td align="right">412,521</td>
<td align="right">4,584</td>
<td align="right">29</td>
</tr>
</tbody>
</table>
<p>Sljedeća tablica prikazuje broj objavljenih članaka po portalima i relativni udio članaka (udio se odnosi na pojedinačne portale, a ne na ukupni broj članaka sa svih portala!) po kandidatima. O predsjedničkoj kampanji najviše pišu <em>večernji</em> i <em>index.hr</em>, a najmanje <em>tportal</em> i <em>24sata</em>. Iz tablice se također vidi da svi portali preferiraju Kolindu (otprilike ~50% članaka) te da su svi ostali kanditati, osim Kolakušića koji dobiva najmanje pažnje, podjednako zastupljeni u presjeku portala na razini od oko ~20% članaka po kandidatu.</p>
<table>
<colgroup>
<col width="8%" />
<col width="6%" />
<col width="11%" />
<col width="24%" />
<col width="14%" />
<col width="16%" />
<col width="15%" />
</colgroup>
<thead>
<tr class="header">
<th align="left">Domena</th>
<th align="right">Ukupno</th>
<th align="left">Ivan Pernar</th>
<th align="left">Kolinda Grabar Kitarović</th>
<th align="left">Miroslav Škoro</th>
<th align="left">Mislav Kolakušić</th>
<th align="left">Zoran Milanović</th>
</tr>
</thead>
<tbody>
<tr class="odd">
<td align="left">vecernji</td>
<td align="right">594</td>
<td align="left">9 %</td>
<td align="left">42 %</td>
<td align="left">20 %</td>
<td align="left">7 %</td>
<td align="left">21 %</td>
</tr>
<tr class="even">
<td align="left">index</td>
<td align="right">352</td>
<td align="left">17 %</td>
<td align="left">48 %</td>
<td align="left">17 %</td>
<td align="left">3 %</td>
<td align="left">15 %</td>
</tr>
<tr class="odd">
<td align="left">jutarnji</td>
<td align="right">312</td>
<td align="left">14 %</td>
<td align="left">41 %</td>
<td align="left">19 %</td>
<td align="left">5 %</td>
<td align="left">21 %</td>
</tr>
<tr class="even">
<td align="left">nethr</td>
<td align="right">269</td>
<td align="left">16 %</td>
<td align="left">42 %</td>
<td align="left">20 %</td>
<td align="left">2 %</td>
<td align="left">20 %</td>
</tr>
<tr class="odd">
<td align="left">tportal</td>
<td align="right">162</td>
<td align="left">9 %</td>
<td align="left">43 %</td>
<td align="left">13 %</td>
<td align="left">7 %</td>
<td align="left">27 %</td>
</tr>
<tr class="even">
<td align="left">24sata</td>
<td align="right">115</td>
<td align="left">3 %</td>
<td align="left">55 %</td>
<td align="left">15 %</td>
<td align="left">3 %</td>
<td align="left">23 %</td>
</tr>
</tbody>
</table>
<p>Naredni grafikon prikazuje kretanje broja članaka po domeni i kandidatu kroz vrijeme (na tjednoj razini). <em>Večernji</em> u cijelom razdoblju ima najviše članaka o kandidatima, otprilike ~50-ak tjedno, a slijede <em>index</em> i <em>jutarnji</em> dok <em>tportal</em> ima manje interesa za predsjedničke izbore. Promatrano po kandidatima, na prvom mjestu po broju članaka u cijelom razdoblju je Kolinda, a na drugom se izmjenjuju Škoro i Milanović dok se najmanje piše o Pernaru i Kolakušiću. Vidljiv je i oštar pad broja članaka o Pernaru na početku razdoblja.</p>
<p><img src="/post/2019-07-30-analiza-vijesti-o-predsjedni-kim-kandidatima.hr_files/figure-html/gg_kroz_vrijeme-1.png" width="672" /></p>
<p>Osim pregleda osnovnih pokazatelja digitalne zastupljenosti, još ćemo proanalizirati i korpus tekstova sa šest portala o kandidatima, koji kao što je spomenuto uključuje oko ~2500 članaka. Korpus se odnosi na članke u kojima se u tekstu pojavljuje ime nekog od kandidata, a analiza je (uglavnom) napravljena u <a href="https://cran.r-project.org/web/packages/tidytext/vignettes/tidytext.html"><strong>tidytext paketu</strong></a>. Na sljedećem prikazu se vidi 50 najčešćih riječi u korpusu tekstova. Najviše se piše o aktualnoj predsjednici, SDP-u i Milanoviću te temama vezanima uz Živi zid, a znatno manje o Kolakušiću i Pernaru. Zanimljivo je primjetiti da iako se o Kolakušiću i Pernaru naprosto ne piše mnogo na portalima, oni dobro koriste društvene mreže, odnosno Facebook.</p>
<table>
<caption>(#tab:drustvene_mreze, )Zastupljenost kandidata na društvenim mrežama</caption>
<tbody>
<tr class="odd">
<td align="left">Domena</td>
<td align="left">Kolinda Grabar-Kitarović</td>
<td align="left">Ivan Pernar</td>
<td align="left">Mislav Kolakušić</td>
<td align="left">Zoran Milanović</td>
<td align="left">Miroslav Škoro</td>
</tr>
<tr class="even">
<td align="left">Facebook</td>
<td align="left">747k</td>
<td align="left">274k</td>
<td align="left">155k</td>
<td align="left">54k</td>
<td align="left">50k</td>
</tr>
<tr class="odd">
<td align="left">Instagram</td>
<td align="left">349k</td>
<td align="left">13.9k</td>
<td align="left">333</td>
<td align="left">1316</td>
<td align="left">6129</td>
</tr>
<tr class="even">
<td align="left">Twitter</td>
<td align="left">115k</td>
<td align="left">516</td>
<td align="left">NA</td>
<td align="left">NA</td>
<td align="left">NA</td>
</tr>
</tbody>
</table>
<p>Treba također napomenuti da Pernar dosta popularnosti postiže i na YouTube-u i Facebook-u (280k pratitelja) dok Kolakušić na Facebook-u ne stoji loše iako ima duplo manje (160k) pratitelja od Pernara. Na Facebook-u također uvjerljivo vodi Kolinda (750k), a njena prednost je i znatno veća na Instagramu (350k) i Twitteru (115k). Škoro i Milanović imaju svaki oko 50k pratitelja na Facebook-u. Iz wordClouda se također vidi da tekstovi često spominju Plenkovića, Milanovića i SDP što ne opovrgava pretpostavku da predsjednički izbori odražavaju događanja na stranačkoj političkoj sceni, više nego kvalitetu programa i autentičnost kandidata.</p>
<p><img src="/post/2019-07-30-analiza-vijesti-o-predsjedni-kim-kandidatima.hr_files/figure-html/rijeci-1.png" width="672" /></p>
<p>Naredni grafikon prikazuje sentiment korpusa tekstova o predsjedničkim kandidatima. Sentiment oko predsjedničkih kandidata je pozitivan u cijelom razdoblju! <strong>Sentiment score</strong> na gornjem grafikonu je izračunat tako da je vrijednost ( <a href="http://meta-share.ffzg.hr/repository/browse/croatian-sentiment-lexicon/940fe19e6c6d11e28a985ef2e4e6c59eff8b12d75f284d58aacfa8d732467509/">iz Crosentilex leksikona</a> ) pripisana pojedinačnoj riječi pomnožena sa brojem pojavljivanja te riječi na tjednoj razini ( <a href="http://croecon.contentio.biz/post/analiza-teksta-poslovni-dnevnik/">vidi detalje oko izračuna</a> ). Donji grafikon prikazuje doprinos 10 najbitnijih riječi pozitivnom, negativnom i neutralnom sentimentu. Negativni sentiment je vezan uz riječi poput rata, borbe i sukoba što je blisko <a href="https://hrcak.srce.hr/205084">tezi o izbornoj kampanji kao “mjestu sjećanja”</a>. Doprinos pozitivnom sentimentu daju riječi koje simboliziraju život, mogućnost, optimizam oko budućnosti i kojih ima više nego negativnih. Predsjednička kampanje nije samo mjesto sjećanja nego i <strong>mjesto nade</strong>!</p>
<p><img src="/post/2019-07-30-analiza-vijesti-o-predsjedni-kim-kandidatima.hr_files/figure-html/sentiment-1.png" width="672" /></p>
<p>Sljedeći grafikon prikazuje najbitnije riječi vezane uz svakog kandidata. Riječi su identificirane pomoću <em>tf-idf</em> <a href="https://www.tidytextmining.com/tfidf.html">metodologije</a>. Rezultati nisu skroz “čisti” zbog međusobnog ispreplitanja članaka i kadidata, što predstavlja poteškoću pri formiranju <em>tf-idf</em> matrice u kojoj bi granice između dokumenta (u ovom slučaju jedan kandidat) i sastavnica tog dokumenta (u ovom slučaju članci) trebale biti čvršće, a poželjan bi bio i veći uzorak. Unatoč tome, nekoliko je stvari moguće zaključiti iz prikaza, makar i samo za pojedine kandidate. Najvažnije teme o Pernaru se odnose na stranačke probleme: skukobe unutar Živog zida, konflikt sa Bunjcem i Pernarovo istupanje iz stranke. Najbitnije riječi vezane uz Kolindu upućuju na njezino vanjsko-političko djelovanje. Za Škoru i Kolakušića rezultati ne pokazuju mnogo, a razlog je vjerojatno što se o njima i ne piše mnogo (vidi prethodni wordCloud). Najvažnije riječi vezane uz Milanovića daju naznake političkog marketinga zasnovanog na mitologiji samouvjerenosti i dominacije (pokoravanje, najmoćnijim, promicao).</p>
<p><img src="/post/2019-07-30-analiza-vijesti-o-predsjedni-kim-kandidatima.hr_files/figure-html/idf-1.png" width="672" /></p>
<p>Na kraju ćemo još pogledati razultate tematske analize napravljene pomoću LDA ( <a href="https://medium.com/@lettier/how-does-lda-work-ill-explain-using-emoji-108abf40fa7d"><strong>Latent Dirichlet Allocation</strong></a> ) algoritma. Riječi su sortirane u četiri tematska klastera jer specifikacija sa drugim brojem tema (2,3 i 5) daje manje robusne rezultate. Logičan izbor bi bio 5 tema jer se korpus tekstova odnosi na pet kandidata no zbog međusobnog ispretplitanja članaka i kanditata to nije ovdje očito nije slučaj. Raspoznaju se dvije teme o međustranačkim odnosima i kanditima, potencijalno na relaciji između HDZ-a i SDP-a, a naslućuje se i da Škoro ozbiljno pretendira na politički vakuum između dvije najveće stranke. Treća tema se odnosi na unutarstranačke probleme u Živom zidu, a cijela četvrta tema je vezana uz aktualnu predsjednicu što ne čudi jer ona ima najbolje pokazatelje zastupljenosti u digitalnom političkom prostoru. Na osnovi toga se može naslutiti da, zasada, aktualna predsjednica ima relativno bolje šanse od drugih kandidata.</p>
<p><img src="/post/2019-07-30-analiza-vijesti-o-predsjedni-kim-kandidatima.hr_files/figure-html/tematska-1.png" width="672" /></p>
<p>U ovom postu je dan pregled osnovnih pokazatelja zastupljenosti pet predsjedničkih kandidata u domaćem digitalnom političkom prostoru. Pored toga, analiziran je i korpus tekstova, objavljenih u zadnja dva mjeseca, na šest najvećih domaćih internetskih portala. Motivacija za analizu leži u globalnom trendu rasta važnosti digitalnog političkog prostora, a koji je aktualan i u Hrvatskoj. Dodatno, trend rasta popularnosti <strong>alternativnih</strong> političkih opcija i kandidata koji vidimo u svijetu, također je prisutan i kod nas. Općenito je moguće reći da je aktualna predsjednica najzastupljenija u presjeku domaćih portala, barem kada se sudi prema broju objavljenih članaka. Ostali kandidati su podjednako zastupljeni, uz iznimku Kolakušića koji dobiva manje prostora. Pokazatelji relativne zastupljenosti pokazuju da <strong>alternativci</strong> poput Kolakušića i Pernara vještim digitalnim marketingom uspješno povećavaju svoju političku popularnost. Osim dodatne potvrde Kolindine digitalne dominacije, analiza tekstova je ukazala na druga dva aspekta (nadolazeće) predsjedničke kampanje: 1) pozitivan sentiment vezan uz nadu u bolju budućnost, 2) stranačku pozadinu kampanje, nauštrb programske.
u u bolju budućnost, 2) stranačku pozadinu kampanje, nauštrb programske.</p>
