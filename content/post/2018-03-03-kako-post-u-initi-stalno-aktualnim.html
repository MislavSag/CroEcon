---
title: CroEcon - differentia specifica
author: Mislav Sagovac
date: '2018-03-03'
slug: croecon-differentia-specifica
categories:
  - R
tags:
  - R
  - Shiny
  - GDP
---



<p>U blogosferi i općenito na internetu se može pronaći mnoštvo analiza o ekonomskim kretanjima u Hrvatskoj i svijetu. Bez obzira na kvalitetu analize, s vremenom podaci i teme kojima se tekst bavi postaju zastarjeli pa se javlja potreba za osvježavanjem postova o istom fenomenu. Dodatno, čitatelj često mora imati određeni stupanj povjerenja da su svi podaci (grafovi, analize) prezentirani u tekstu točni i vjerodostojni.</p>
<p>Kako bi prevladali navedeni problemi, u blogu će se koristiti novi pristup. Kada god je to moguće svi kvantitativni aspekti analize će se prikazati na web aplikaciji koja će se razvijati paralelno s blogom. Aplikacija će se pisati pomoću programskog jezika R, koristeći paket <em>Shiny</em>. Web aplikacije razvijene u <em>Shiny</em> omogućuje vrlo brzu i jednostavnu prezentaciju nalaza određene analize i stoga su izrazito prikladne za ovakav format analize.</p>
<p>Iako programskom jeziku R <a href="https://www.tiobe.com/tiobe-index/">popularnost snažno raste</a>, još je uvijek je relativno nepoznat među ljudima koji po struci nisu informatičari ili nisu vezani uz područje <em>data science-a</em>. Valja napomenuti da se radi <em>open-source</em> (“besplatnom”) programskom jeziku, primarno orijentiranom na razvoj statističkih modela i grafičku analizu. Međutim, R pruža mnogo više od toga, pa tako omogućuje i pisanje blogova na posebnoj web stranici poput ove, korištenje tehnika <em>web scraping</em>-a, izradu spomenutih web aplikacija i td. Ipak, glavni naglasak je na razvoju statističkih paketa (posebno za strojno učenje). R se može preuzeti sa sljedeće web <a href="https://www.tiobe.com/tiobe-index/">stranice</a>. Uz R se gotovo uvijek instalira i besplatno okruženje za R, <a href="https://www.rstudio.com/">R studio</a>. Ovo sve napominjemo kako bi čitatelji mogli samostalno replicirati neke kodove koje ćemo koristiti u R-u.</p>
<p>Vratimo se na temu s početka posta. U novinskim analizama i javnim raspravama često se hrvatski standard uspoređuje sa standardom ostalih ekonomija (država). Koriste se različiti indikatori i različito vremensko razdoblje. Svake godine ili češće pojavljuju se novi tekstovi sa ažuriranom grafikonima. Aplikacija koja se razvija uz blog omogućuje svakom čitatelju da u bilo kojem trenutku prouči aktualno stanje, promjeni razdoblje promatranja, varijabli od interesa i ostale aspekte modela.</p>
<p>Poveznica za aplikaciju nalazi se <a href="https://forensis.shinyapps.io/CroEcon/">ovdje</a> (slobodno spremite u bookmark). U kartici “Životni standard” nalazi se jednostavna komparativna analiza pokazatelja životnog standarda za zemlje istočne i jugoistočne Europe (podaci preuzeti s eurostata). Kod prve pretrage, prvi input omogućuje izbor indikatora, drugi izbor varijable od interesa, treći države koje želimo promatrati, a četvrti i peti vremensko razdoblje. Osim pariteta kupovne moći, u kartici “Životni standard” nalazi se i grafikon prosjeka ili medijana dohotka kućanstva, prikupljenih pomoću anketa. Podaci su preuzeti sa stranica Eurostata. Podaci imaju znatno kraći vremenski raspon, ali i drugačije odnose razina životnog standarda. Dok je po razinama domaćeg proizvoda per capita Hrvatska na razini standarda Rumunjske, prema razinama dohotka, Hrvatska je još uvijek dosta ispred Bugarske i Rumunjske, a otprilike u razini standarda Poljske. Graf je interaktivan, u smislu da se svaka promjena inputa direktno odražava na izgled grafikona. Smisao ovog posta nije pružiti detaljnu analizu ekonomskog stanja u RH (iako slika govori sama za sebe), nego objasniti pristup izlaganja u odnosu na postojeće blogove, portale i novinske članke. Kada god želi, svaki čitatelj može pristupiti stranici i pogledati ažurno stanje, te utvrditi kako različite varijable i načini mjerenja varijabli utječu na interpretaciju. U narednim poglavljima ćemo isporučiti i kod za aplikaciju tako da svaki čitatelj može istu pokrenuti na svom računalu i, po potrebi, upozoriti na moguće pogreške i <em>bug</em>-ove.</p>
